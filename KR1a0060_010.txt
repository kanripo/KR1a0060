# -*- mode: mandoku-view; -*-
#+TITLE: 淙山讀周易
#+DATE: 2015-08-24 21:55:55.386011
#+PROPERTY: ID KR1a0060
#+PROPERTY: BASEEDITION WYG    
#+PROPERTY: JUAN 卷十
<pb:KR1a0060_WYG_010-1a>¶
欽定四庫全書¶
　淙山讀周易卷十¶
　　　　　　　　　　　　宋　方寔孫　撰¶
下經¶
䷢(坤下/離上)¶
晉康侯用錫馬蕃庶晝日三接(序卦曰物不可以終壯/故受之以晉晉者進也)¶
(伊川曰晉為進盛之時大明在上而下體順附諸侯承/王之象也故為康侯康侯者治安之侯也上之大明而)¶
(能同徳以順附治安之侯也故受其寵數錫之馬衆多/也車馬重賜也蕃庶衆多也不唯錫予之厚又見親禮)¶
<pb:KR1a0060_WYG_010-1b>¶
(晝日之中至于三接言寵遇之至也晉進盛之時丄明/下順君臣相得在丄而言則進于明盛在臣而言則進)¶
(升高顯受其光寵也誠齋曰晉之世上則天子進乎德/有不已之明下則諸侯進乎順有不已之報進乎德如)¶
(日之出于地愈升愈明進乎順如地之承乎日愈下愈/高下順上而不已故上燭下亦不已是以錫馬蕃庶而)¶
(恩之者豐晝日三接而禮之者頻也又曰離為日日出/地為晝三接下接三隂也又曰康侯天子鎮撫諸侯以)¶
(安之也上下相/安則天下安)¶
　晉卦下三爻屬坤有康侯之象皆欲以坤順而進也¶
　初六曰晉如摧如六二曰晉如愁如六三不言晉者¶
　何也九四沮之于其上六三未得進也九四爻曰鼫¶
<pb:KR1a0060_WYG_010-2a>¶
　鼠貞厲位不當也當晉晝大明之時九四剛而不中¶
　貪如鼫鼠上據近君之位欲沮康侯于其下使未得¶
　進此六五之所當察也唯六五屬于離體虛中而明¶
　知初六六二六三之為皆順思所以鎮撫之于其上¶
　錫馬蕃庶又有晝日三接之禮所以待初六六二六¶
　三者如此其厚故得九四退聽如鼫鼠之晝伏而不¶
　敢動此其所以為晉晝之時也¶
彖曰晉進也(伊川曰明進而盛也明出于地益進而盛/故為晉所以不謂之進者進為前進不能)¶
<pb:KR1a0060_WYG_010-2b>¶
(包明盛/之義)明出地上順而麗乎大明(伊川曰明在地上離/在坤上也坤麗于離)¶
(以順麗乎大明是順德之/臣上附于大明之君也)柔進而上行是以康侯用錫¶
馬蕃庶晝日三接也(伊川曰凡卦離在上者柔居君位/多云柔進而上行噬磕睽鼎是也)¶
(六五以柔居君位明而順麗為能待下寵遇親/宻之義是以為康侯用錫馬蕃庶晝日三接也)¶
象曰明出地上晉(伊川曰為卦離在坤上明出地上也/日出于地升而益明故為晉晉進而)¶
(光明盛/大之意)君子以自昭明德(伊川曰君子觀明出地上而/益明盛之象而以自昭其明)¶
(德去蔽致知昭明德于已也明明德于天/下昭明德于外也明德在己故云自昭)¶
　明出地上地屬于隂待日而明也君子觀象故處于¶
<pb:KR1a0060_WYG_010-3a>¶
　幽隠之地自昭明德以待其君之見知然後錫馬蕃¶
　庶晝日三接可以愈進而顯榮也若由君德而論則¶
　明出地上是日出之初也自昭明德于其初晉進不¶
　已明不欲過于中也故卦取晉晝之象¶
初六晉如摧如貞吉(龜山曰晉如其進也摧如其退也/居晉之初量而後入无心于進退)¶
(者也雖進退无常獨/行正而已故正則吉)罔孚裕无咎(伊川曰在下而始進/豈遽能深見信于上)¶
(茍上未見信則當安中自守雍容寛裕无急于求上之/信也茍欲信之心切非汲汲以失其守則悻悻以傷于)¶
(義矣皆有咎也裕則无/咎君子處進退之道也)象曰晉如摧如獨行正也裕无¶
<pb:KR1a0060_WYG_010-3b>¶
咎未受命也(伊川曰君子之于進退或遲或速唯義所/當未嘗不裕也聖人恐後之人不達寛裕)¶
(之義居位者廢職失守以為裕故恃云初六裕无咎者/始進未受命當職任故也若有官守不信于上而失其)¶
(職一日不/可居也)¶
　初六當晉之初晉如而又摧如欲進欲退不欲應于¶
　九四之晉如鼫鼠者也獨行其正幸而有孚于其上¶
　則以正而進是謂貞吉若不幸而罔孚則未輕于受¶
　命守正而退亦有餘裕何咎之有孟子曰我無官守¶
　無言責也則吾進退豈不綽綽然有餘裕哉即易所¶
<pb:KR1a0060_WYG_010-4a>¶
　謂裕无咎也向使為初六者微而在下既輕進于未¶
　受命之初又輕退于已受命之後不得謂之裕无咎¶
　矣¶
六二晉如愁如貞吉(伊川曰愁謂其進之難也誠齋曰/六二以柔順之德逢文明之君當)¶
(亨進之位能居中守正以進為憂/而不以進為喜若此可得吉矣)受兹介福于其王母¶
(伊川曰王母祖母也謂隂之至尊者六五也龜山曰居/中履正素位而行則明雖不見鬼神之至幽者其福之)¶
(矣故受兹介福于王母詩曰靖共爾位好/是正直神之聽之介爾景福此之謂也)象曰受兹介¶
福以中正也(伊川曰介大也受兹/介福以中正之道也)¶
<pb:KR1a0060_WYG_010-4b>¶
　六二柔順得中處大臣之位懼不勝任以進為憂此¶
　晉如愁如之所以貞吉也所為若此則幽而神明亦¶
　將祐之以大福故曰受兹介福于其王母況當晉晝¶
　大明之時六五應之于上宜其錫馬蕃庶寵遇之愈¶
　厚也¶
六三衆允悔亡(伊川曰三隂皆順上者也三之順上/與衆同志衆所允從悔之所以亡也)象¶
曰衆允之志上行也(伊川曰上行上順麗于大明也/上從大明之君衆志之所同也)¶
　六三體本坤順衆志允從可以上行而爻不言晉者¶
<pb:KR1a0060_WYG_010-5a>¶
　四猶欲沮其進也¶
九四晉如鼫鼠貞厲(伊川曰以九居四非其位也非其/位而居之貪據其位者也又曰三)¶
(隂皆在已下勢必上進既非所安故其心畏忌之貪而/畏人者鼫鼠也故云晉如鼫鼠貪于非據而存畏忌之)¶
(心貞固守此/其危可知)象曰鼫鼠貞厲位不當也(伊川曰賢者以/正德宜在高位)¶
(不正而處高位則為非據貪而懼/失則畏人固處其地危可知也)¶
　晉卦坤下三爻皆有順德欲上進而麗于六五離明¶
　之君九四乃間沮之于其上處不當位而貪進不已¶
　是晉如鼫鼠之象也然鼫鼠貪而畏人猶晝伏而夜¶
<pb:KR1a0060_WYG_010-5b>¶
　動九四剛暴當晉晝大明之時貪不畏人其為惡也¶
　甚于鼫鼠矣以此為貞其危可知故曰貞厲¶
六五悔亡失得勿恤往吉无不利(伊川曰六以柔居君/位木當有悔以大明)¶
(而下皆順附故其悔得亡也下既同德順附當推誠委/任盡衆人之才通天下之志勿復自任其明恤其得失)¶
(如此而往則吉而无所不利也六五大明之主不患其/不能明照患其用明之過至于察察失委任之道故戒)¶
(以失得/勿恤也)象曰失得勿恤往有慶也(伊川曰推誠委任則/可以成天下之大功)¶
(是往而有/福慶也)¶
　六五虚中而得離明之正有晝日三接之象明進而¶
<pb:KR1a0060_WYG_010-6a>¶
　不已亦不欲過乎中也推誠委任應于六二區區失¶
　得不至苛察以此而往則吉而有慶无所不利非但¶
　悔亡而已也後世如唐德宗以强為明猜疑臣下終¶
　必有悔尚何往有慶乎¶
上九晉其角維用伐邑厲吉无咎貞吝(伊川曰角剛而/居丄之物上九)¶
(以剛居卦之極故取角為象以陽居上剛之極也在晉/之上進之極也剛極則有强猛之過進極則有躁急之)¶
(失以剛而極于進失中之甚也无所用而可惟獨用于/伐邑則雖厲而吉且无咎也伐四方者治外也伐其居)¶
(邑者治内也言伐邑謂内自治也人之自治剛極則守/道愈固進極則遷善愈速如上九者以之自治則雖傷)¶
<pb:KR1a0060_WYG_010-6b>¶
(于厲而吉且无咎也嚴厲非安和之道而于自治則有/功也復云貞吝以盡其義極于剛進則自治冇功然非)¶
(中和之德故于貞/正之道為可吝也)象曰維用伐邑道未光也(伊川曰既/得吉而无)¶
(咎復云吝者其道未光大也又曰夫道既光大則无不/中正安有過也今以過剛自治則自治雖有功矣然其)¶
(道未光大/故亦可吝)¶
　六五失得勿恤明不可過乎中也上九維用伐邑寧¶
　以剛而自治于内亦不可過剛于其外也¶
䷣(離下/坤上)¶
明夷利艱貞(序卦曰晉者進也進必有所傷故受之以/明夷夷者傷也伊川曰為卦離下坤上明)¶
<pb:KR1a0060_WYG_010-7a>¶
(入地中也反晉成明夷故義與晉正相反晉者明盛之/卦明君在上羣賢並進之時也明夷昏暗之卦暗君在)¶
(上明者見傷之時也日入于地中明傷而昏暗也故為/明夷又曰君子當明夷之時利在知艱難而不失其貞)¶
(正也在昏暗艱難之時而能/不失其正所以為明君子也)¶
　當晉之時君明于上臣順于下甚易處也當明夷之¶
　時君暗于上文明之臣反見傷于下甚難處也知其¶
　難處而利在艱貞非文王箕子孰能之乎¶
彖曰明入地中明夷(伊川曰明入于地其/明滅也故為明夷)内文明而外¶
柔順以蒙大難文王以之(伊川曰内卦離者文明之象/外卦坤者柔順之象為内有)¶
<pb:KR1a0060_WYG_010-7b>¶
(文明之德而外能柔順也昔者文王如是故曰文王以/之當紂之昏暗乃明夷之時而文王内有文明之德外)¶
(柔順以事紂蒙犯大難而内不失其明/聖外足以遠禍患此文王所用之道也)利艱貞晦其明¶
也内難而能正其志箕子以之(伊川曰明夷之時利于/處艱難而不失其貞正)¶
(謂能晦藏其明也不晦其明則被禍患不守其正則非/賢明箕子當紂之時身處其國内切近其難故云内難)¶
(然箕子能晦藏其明而自守其止志/箕子所用之道也故曰箕子以之)¶
　明夷者紂之時也彖言文王箕子以當其事爻不言¶
　文王者文王以明德在下而受傷羑里之事亦難言¶
　也六五爻曰箕子之明夷利貞五君位也言箕子之¶
<pb:KR1a0060_WYG_010-8a>¶
　有内難者不欲斥言紂也明夷卦離下坤上離明也¶
　坤順也文明之臣雖受傷於下亦終欲柔順以事其¶
　上不敢謂六五之君昏暗于上而終恐見傷于下此¶
　上六之所以不言明夷也明夷卦言文王箕子之事¶
　與革卦不同或謂九三明夷于南狩得其大首是湯¶
　武之事則誤矣¶
象曰明入地中明夷君子以涖衆用晦而明(伊川曰明/所以照君)¶
(子无所不照然用明之過則傷于察太察則盡事而无/含𢎞之度故君子觀明入地中之象于涖衆也不極其)¶
<pb:KR1a0060_WYG_010-8b>¶
(明察而用晦然後能容物和衆衆/親而安是用晦乃所以為明也)¶
　明入地中旦則復出晦所以養其明也君子觀象而¶
　凡涖衆之道皆欲養明以晦則明无所傷非獨處明¶
　夷昏暗之時而後欲用此道也¶
初九明夷于飛垂其翼(注云明夷之主在于上六上六/為至暗者也初處卦之始最遠)¶
(于難也龜山曰居明夷之初在下而未蒙難也/翔而後集卑以自牧而已不矯激以為高也)君子于¶
行三日不食有攸往主人有言(誠齋曰當紂之時其伯/夷太公避紂海濵之事)¶
(乎潘氏曰君子去之唯恐不速三日不食/時也主人不知譏訝其遽去所以冇言)象曰君子于¶
<pb:KR1a0060_WYG_010-9a>¶
行義不食也(童溪曰謂去其位/則義不食其禄)¶
　上六為昏暗之主初九遠于上六雖未蒙難已欲避¶
　難而去如飛鳥之垂其翼恐受傷于上也又言初九¶
　陽剛有君子于行之象見幾速去三日不暇食而有¶
　攸往唯初九微而居下則可以有辭而去也故曰主¶
　人有言主人者言所居之地也有言者有辭也義不¶
　食其禄則有辭而去如伯夷太公之避紂是也¶
六二明夷夷于左股用拯馬壯吉(疏云左者取其傷小/則比夷右未為切也)¶
<pb:KR1a0060_WYG_010-9b>¶
(伊川曰夷于左股謂傷害其行而不甚切也然亦必自/免有道拯用壯健之馬則獲免之速而吉也誠齋曰股)¶
(肱左右者大臣之象也以其德之文明故有馬壯之捄/既傷股矣非凶乎傷而獲拯非凶之吉乎當紂之時此)¶
(正文王之事也見囚者傷股也伯夷太/公歸之閎夭之徒脱之者馬壯之拯也)象曰六二之吉¶
順以則也(伊川曰六二之得吉者以其順處而有法則/也則謂中正之道能順而得中正所以處明)¶
(傷之時而能/保其吉也)¶
　文王為崇侯所譖囚于羑里受傷于邪臣是夷于左¶
　股之象也文王所以免于禍者用拯馬壯吉是閎夭¶
　諸人救文王之力也爻言順以則也文王以中正之¶
<pb:KR1a0060_WYG_010-10a>¶
　道而事商合乎天則故為天所相宜其吉也文王豈¶
　求幸免者哉故詩人歌之曰順帝之則當上六失則¶
　之時文王終欲順則于其下所以為六二之吉也¶
九三明夷于南狩得其大首(伊川曰南在前而明方也/狩畋而去害也南狩謂前)¶
(進而除害也當/克獲其大首)不可疾貞(伊川曰正之/不可急也)象曰南狩之志¶
乃大得也(伊川曰得其大首是能/去害而大得其志矣)¶
　九三在下卦之上是人臣而為方伯者也當紂之時¶
　崇為首惡文王伐崇以除害欲得其大首而不可疾¶
<pb:KR1a0060_WYG_010-10b>¶
　貞是再駕而崇降之時也九三應于上六唯文王受¶
　天子命而為方伯得專征伐故可以南狩伐崇而大¶
　得志所以為貞也文王受命專征至于伐崇而止故¶
　取九三爻以明其象謂其止于下體之上亦不敢越¶
　于上卦也六四爻曰入于左腹獲明夷之心于出門¶
　庭六四離于上卦近于六五如飛㢘惡來之徒則文¶
　王不得過而問之矣况敢傷其上乎六五爻言箕子¶
　之明夷而不敢言紂上六爻終不言明夷者是易之¶
<pb:KR1a0060_WYG_010-11a>¶
　大㫖也或謂九三以明夷之臣得其大首可以誅上¶
　六之暗君則誤矣¶
六四入于左腹獲明夷之心于出門庭(伊川曰夫小人/之事君未有由)¶
(顯明以道合者也必以隠僻之道自結于上右當用故/為明顯之所左不當用故為隠僻之所人之手足皆以)¶
(右為用世謂僻所為僻左是左者隠僻之所也四由隠僻/之道深入其君故云入于左腹入腹謂其交深也其交)¶
(之深故得其心凡奸邪之見信于其君皆由奪其心也不/奪其心能无悟乎于出門庭既信之于心而後行之于)¶
(外也邪臣之事暗君必先蠱其心而後能行于外龜山/曰腹坤象也誠齋曰當紂之世所謂六四者其飛廉惡)¶
(來之/事乎)象曰入于左腹獲心意也(伊川曰以邪僻之道入/于君而得其心意也)¶
<pb:KR1a0060_WYG_010-11b>¶
　六四以隂居隂近于六五曰腹曰心曰意所以中其¶
　君之所欲者非一端也六五應于六二有左股之象¶
　比于六四有左腹之象左者皆邪僻也有崇侯首惡¶
　于其下又有飛廉惡來之徒宻助之于其上此紂之¶
　所以愈暗文王之所以受傷也¶
六五箕子之明夷利貞(伊川曰箕子商之舊臣而同姓/之親可謂切近于紂矣若不自)¶
(晦其明被禍可必故徉狂為奴以免于害雖晦/藏其明而内守其正所謂内難而能正其志)象曰箕¶
子之貞明不可息也(伊川曰晦藏其明不失其貞固雖/遭患難其明自存不可滅息也)¶
<pb:KR1a0060_WYG_010-12a>¶
　五君位也但言箕子之利貞而不言紂者為其君諱¶
　不忍言其明夷也箕子商之宗臣與國同體相為存¶
　亡紂所以未亡者猶頼有箕子耳箕子之明夷利貞¶
　不可滅息則紂可以不至于亡是易之微意也或謂¶
　明夷六五已无君位而以父師當之則誤矣¶
上六不明晦初登于天後入于地(伊川曰上至高之地/明在至高本當遠照)¶
(明既夷傷故不明而反昏晦也本居于高明當及遠初/登于天也乃夷傷其明而復暗後入于地也上明夷之)¶
(終又坤隂之終/明傷之極者也)象曰初登于天照四國也後入于地失¶
<pb:KR1a0060_WYG_010-12b>¶
則也(伊川曰初登于天君高而明則當照及四方也乃/被傷而昏暗是後入于地失明之道也失則失其)¶
(道/也)¶
　上六曰不明又曰晦者明夷之極也日者君象也初¶
　登于天明照四國其初未必不明也後入于地可謂¶
　失則矣然夜而旦旦而晝日之入于地也豈不望其¶
　復出而明乎上六在坤上之上一旦復反則明在地¶
　上猶可以復其初是文王望其君之本意也臣罪當¶
　誅天王明聖上六雖失則于其上為人臣者但當順¶
<pb:KR1a0060_WYG_010-13a>¶
　則于其下此上六爻之所以不敢言明夷也¶
䷤(離下/巽上)¶
家人利女貞(序卦曰夷者傷也傷于外者必反其家故/受之以家人伊川曰家人者家内之道父)¶
(子之親夫婦之義尊卑長㓜之序正倫理篤恩義家人/之道也卦外巽内離為風自火出火熾則風生風生自)¶
(火内而出也自内而出由家而至于外之象又曰明于/内而巽于外處家之道也夫人有諸身者則能施于家)¶
(行于家則能施于國至于天下治葢治家之道也推而/行之于外耳故取自内而出之象為家人之義又曰家)¶
(人之道利在女正女正則家道/成矣又曰女正則男正可知)¶
　治家之道利在女正唯女子尤難齊也巽為長女離¶
<pb:KR1a0060_WYG_010-13b>¶
　為中女體雖不同皆利乎正離明于内巽齊于外能¶
　為人女則可以為人婦能為人婦則可以為人母自¶
　内而外文中子所謂明内齊外也初九曰閑有家悔¶
　亡是治家之道當防閑于其初也六二曰在中饋貞¶
　吉是家有内助所以教女正于内也九三爻獨言家¶
　人者九三在内卦之上有嚴君之義是人之能治家¶
　者也六四曰富家大吉六四屬于外卦是治家之效¶
　自内而見于外也九五言王假有家之義上九言反¶
<pb:KR1a0060_WYG_010-14a>¶
　身之義自天子至于庶人壹是皆以修身為本是家¶
　人卦之微意也¶
彖曰家人女正位乎内男正位乎外男女正天地之大¶
義也(伊川曰彖以卦才而言陽居五在外也隂居二處/内也男女各得其正位也尊卑内外之道正合天)¶
(地隂陽之/大義也)家人有嚴君焉父母之謂也(伊川曰家人之/道必有所尊嚴)¶
(而君長者/謂父母也)父父子子兄兄弟弟夫夫婦婦而家道正正¶
家而天下定矣(伊川曰父子兄弟夫婦各得其道則家/道正矣推一家之道可以及天下故家)¶
(正則天/下定矣)¶
<pb:KR1a0060_WYG_010-14b>¶
　家正而天下定是九五王假有家者之事也¶
象曰風自火出家人君子以言有物而行有恒(伊川曰/正家之)¶
(本在正其身正身之道一言一動不可易也君子觀風/自火出之象知事之由内而出故所言必有物所行必)¶
(有恒也物謂事實恒謂常度法則也德業之著于外/由言行之謹于内也言謹行修則身正而家治矣)¶
初九閑有家悔亡(伊川曰初家道之始也閑謂防閑法/度也治其有家之始能以法度為之)¶
(防閑則不至于悔矣又曰九/剛明之才能閑其家者也)象曰閑有家志未變也(伊/川)¶
(曰閑之于始家人志意未變動之前也正志未流散變/動而閑之則不傷恩不失義處家之善也是以悔亡志)¶
(變而後治則所傷/多矣乃有悔也)¶
<pb:KR1a0060_WYG_010-15a>¶
六二无攸遂在中饋貞吉(注云居内處中履得其位以/隂應陽盡婦人之正義无所)¶
(必遂職乎中饋巽順而已是以貞吉伊川曰婦人居中/而主饋者也故云中饋誠齋曰婦尤遂事必有尊也言)¶
(有夫/也)象曰六二之吉順以巽也(伊川曰二以隂柔居中/正能順從而卑巽者也)¶
(故為婦人/之貞吉)¶
九三家人嗃嗃悔厲吉(伊川曰嗃嗃未詳字義然以文/義及音意觀之與嗷嗷相類又)¶
(若急束之意九三在内卦之上主治乎内者也以陽居/剛而不中過乎剛者也治内過剛則傷于嚴厲骨肉恩)¶
(勝嚴過故悔也雖悔于嚴厲未得寛猛之中然而家道/齊肅人心祗畏猶為家之吉也若婦子嘻嘻則終至羞)¶
(吝/矣)婦子嘻嘻終吝(伊川曰嘻嘻笑樂无節也自恣/无節則終至敗家可羞吝也)象曰¶
<pb:KR1a0060_WYG_010-15b>¶
家人嗃嗃未失也婦子嘻嘻失家節也(伊川曰雖嗃嗃/于治家之道未)¶
(為甚失若婦子嘻嘻是无/禮法失家之節衆必亂矣)¶
　家人卦下三爻屬離是明于内者之事上三爻屬巽¶
　是齊于外者之事九三以陽居剛在内卦之上即彖¶
　所謂家人有嚴君也以嗃嗃而未失以嘻嘻而為戒¶
　是人之能治其家者也故九三爻獨言家人¶
六四富家大吉(伊川曰巽順于事而由正道能保有其/富者也誠齋曰父子夫婦各順其位而)¶
(不相踰越是謂之富矣/易之富即記之家肥也)象曰富家大吉順在位也(疏云/六四)¶
<pb:KR1a0060_WYG_010-16a>¶
(處柔體巽得位承五能富其家者也由/其體巽承尊長保禄位吉之大者也)¶
　家人内三爻屬内卦治家之道至九三而已成矣六¶
　四處家道已成之後百事具足效見于外是富家之¶
　象也六四以巽體而承九五能以順道而保其禄位¶
　吉孰大焉臣之從君猶女之從夫由内而外由家而¶
　國亦是明内齊外之義¶
九五王假有家勿恤吉(伊川曰五君位故以王言假至/也極乎有家之道也夫王者之)¶
(道修身以齊家家正則天下治矣自古聖人未有不以/恭己正家為本故有家之道既至則不憂勞而天下治)¶
<pb:KR1a0060_WYG_010-16b>¶
(矣勿恤而吉也五恭己于外二/正家于内内外同德可謂至矣)象曰王假有家交相愛¶
也(伊川曰夫愛其内助婦愛其刑家交相愛也能如是/者文王之妃乎誠齋曰以文王為君以太姒為妃以)¶
(王季為父以太任為母以武王為子以邑姜為婦其不/交相愛乎故詩人歌之曰刑于寡妻至于兄弟以御于)¶
(家邦此交相愛也仲尼頌之曰無/憂者其惟文王乎此勿恤吉也)¶
上九有孚威如終吉(伊川曰上卦之終家道之成也故/極言治家之本治家之道非至誠)¶
(不能也故必中有孚信則能常久而衆人自化為善不/由至誠己且不能常守也况欲使人乎故治家以有孚)¶
(為本治家者在妻孥情愛之間慈過則无嚴恩勝則掩/義故家之患常在禮法不足而凟慢生也長失尊嚴少)¶
(忘恭順而家不亂者未之有也故必有威嚴則能終/吉保家之終在有孚威如二者而已故于卦終言之)象¶
<pb:KR1a0060_WYG_010-17a>¶
曰威如之吉反身之謂也(伊川曰威如而吉者能自反/于身也孟子所謂身不行道)¶
(不行于妻子也潘氏曰律己不/嚴何以齊家反求諸己而已矣)¶
　上九處卦之極家道順成已有孚矣猶欲反身自治¶
　終始致謹不欲徒嚴于治人所以終吉也¶
䷥(兑下/離上)¶
睽小事吉(序卦曰家道窮必乖故受之以睽睽者乖也/伊川曰為卦丄離下兑離火炎上兑澤潤下)¶
(二體相違睽之義也又中少二女雖同居而所歸各異/是其志不同行也亦為睽義胡氏曰夫睽乖之時上下)¶
(之情異雖有大才德之人亦未能/大有所為但小事則可以得吉也)¶
<pb:KR1a0060_WYG_010-17b>¶
　睽卦唯九四上九言睽孤何也所以為六三辨也睽¶
　卦取二女不同行之象六三與上九為正應而比于¶
　九四故上九先張之弧所以欲射六三者謂其迹可¶
　疑也然六三屬于下卦九四屬于上卦二體判然譬¶
　如火動而上澤動而下兩相睽違本不相及故上九¶
　後説之弧所以不疑六三也睽卦言睽孤者二謂九¶
　四自為九四上九自為上九可以見六三之无他也¶
　當睽乖之時欲别嫌疑小事必正是吉之道也故曰¶
<pb:KR1a0060_WYG_010-18a>¶
　小事吉又由二五而論則君臣亦有處睽之道六五¶
　以柔弱之主處于九四上九之間上下皆睽孤也九¶
　二在下欲與六五為應亦未易合唯以九居二剛而¶
　得中屬于兑體當上下睽孤之時不敢茍同亦不敢¶
　以茍異遇主于巷以漸而合是以小事吉也¶
彖曰睽火動而上澤動而下(伊川曰火之性動而上澤/之性動而下二物之性違)¶
(異故為/睽義)二女同居其志不同行(伊川曰中少二女雖同/居其志不同以為睽義)¶
(女之少也同處長則各適其歸其志異/也言睽者本同也本不同則非睽也)説而麗乎明(伊/川)¶
<pb:KR1a0060_WYG_010-18b>¶
(曰兑説也離麗也又為明/故為説順而附麗于明)柔進而上行得中而應乎剛¶
是以小事吉(伊川曰凡離在上而彖欲見柔居尊者則/曰柔進而上行晉鼎是也方睽乖之時六)¶
(五以柔居尊位有説順麗明之善又得中道而應剛雖/不能合天下之睽成天下之大事亦可以小濟是于小)¶
(事吉/也)天地睽而其事同也男女睽而其志通也萬物睽¶
而其事類也睽之時用大矣哉(伊川曰天高地下其體/睽也然陽降隂升相合)¶
(而成化育之事則同也男女異質睽也而相求之志則/通也生物萬殊睽也然而得天地之和禀隂陽之氣則)¶
(相類也物雖異而理本同故天下之大羣生之衆睽散/萬殊而聖人為能同也處睽之時合睽之用其事至大)¶
(故云大/矣哉)¶
<pb:KR1a0060_WYG_010-19a>¶
象曰上火下澤睽君子以同而異(伊川曰上火下澤二/物之性違異所以為)¶
(睽離之象君子觀睽之象于大同之中而知所當異也/又曰不能大同者亂常拂理之人也不能獨異者隨俗)¶
(習非之人也要在同而能異/耳中庸曰和而不流是也)¶
初九悔亡(伊川曰九居卦初睽之始也在睽乖之時以/剛動于下有悔可知所以得亡者九四在上)¶
(亦以剛陽无與自然同類相合同是陽爻同居下又當/相應之位二陽本非相應者以在睽故也上下相與故)¶
(能亡/其悔)喪馬勿逐自復(伊川曰馬所以行也陽上行者也/睽獨无與則不能行是喪其馬也)¶
(四既與之合則能行矣/是勿逐而馬復得也)見惡人无咎(伊川曰惡人與己/乖異者見者與相)¶
(乖/也)象曰見惡人以辟咎也(伊川曰若以惡人而拒絶之/則將衆仇于君子而禍咎隨)¶
<pb:KR1a0060_WYG_010-19b>¶
(之矣故必見之所以免避怨/咎也无怨咎則有可合之道)¶
　初九以陽剛之才守貞而在下所以悔亡獨行无與¶
　不逐逐于外以求合唯欲自反于剛貞之道是喪馬¶
　勿逐自復之象也應于九四是卦所謂睽孤者也九¶
　四處于二隂之間迹有可疑故初九始見之以為惡¶
　人也見惡人而不與之同惡是避咎之道也所以同¶
　而異者也非謂君子必求見惡人則可以无咎也九¶
　四應于初九唯能自别嫌疑亦可无咎故九四爻曰¶
<pb:KR1a0060_WYG_010-20a>¶
　遇元夫交孚厲无咎¶
九二遇主于巷无咎(伊川曰二以剛中之德居下上應/六五之君道合則志行成濟睽之)¶
(功矣而居睽離之時其交非固二當委曲求與相遇覬/其得合也故曰遇主于巷必能合而後无咎君臣睽離)¶
(其咎大矣巷者委曲之塗也遇者會逢之謂也當委曲/相求則于㑹遇與之合也所謂委曲者以善道宛轉將)¶
(就使合而已/非枉已屈道)象曰遇主于巷未失道也(伊川曰當睽之/時君心未合賢)¶
(臣在下竭力盡誠期使之信合而已至誠以感動之盡/力以扶持之明理義以致其知杜蔽惑以誠其意如是)¶
(宛轉以求其合也遇非枉道逢迎也巷非邪僻曲徑/也故夫子特云未失道也未非必也非必謂失道也)¶
　九二以剛中之道應于六五合于兑體之正故遇主¶
<pb:KR1a0060_WYG_010-20b>¶
　于巷所以取其未失道也若失道而求合是詭遇也¶
　不得謂之无咎矣¶
六三見輿曳其牛掣(伊川曰三處二剛之間處不得其/所安其見侵陵可知矣三以正應)¶
(在上欲進與上九合志而四阻于前二牽于後車/牛所以行之具也輿曳牽于後也牛掣阻于前也)其人¶
天且劓(疏云剠額為天截鼻為劓伊/川曰天而又劓言重傷也)无初有終(伊川曰/三不合)¶
(于二與四睽之時自无合義適合居剛守/正之道也其于正應則睽極有終合之義)象曰見輿曳¶
位不當也(伊川曰以六居三非正也非正則不安又在/二陽之間所以有如是艱危由位不當也)¶
无初有終遇剛也(伊川曰无初有終者終必與上九相/遇而合乃遇剛也不正而合未有久)¶
<pb:KR1a0060_WYG_010-21a>¶
(而不離者也合以正道自无終睽之理/故賢者順理而安行智者知幾而固守)¶
　六三隂柔而不中處不當位在于二陽之間後則為¶
　九三所曳前則為九四所掣將至于重傷矣唯六三¶
　能與上九為正應故初有睽疑之迹終有遇剛之時¶
　上九爻曰先張之弧後説之弧是與六三无初而有¶
　終也¶
九四睽孤遇元夫(疏云元夫謂初九也處于卦始故云/元也初四俱陽而言夫者葢是丈夫)¶
(之夫非夫婦之夫伊川曰夫陽稱/元善也潘氏曰元夫大丈夫也)交孚厲无咎(伊川曰/四與初)¶
<pb:KR1a0060_WYG_010-21b>¶
(皆以陽處一卦之下居相應之位當睽乖之時各无應/援自然同德相親故會遇也同德相遇必須至誠相與)¶
(交孚各有至誠也上下二陽以至誠相合則何時之不/能行何危之不能濟故雖處危厲而无咎也當睽離之)¶
(時孤居二隂之間處不當位危且有/咎也以遇元夫而交孚故得无咎)象曰交孚无咎志¶
行也(伊川曰初四皆陽剛君子當睽乖之時上下以至/誠相交協志同力則其志可以行不止无咎而已)¶
　九四初九爻皆言无咎以其交孚而志行也¶
六五悔亡(伊川曰六以隂柔當睽離之時而居尊位有/悔可知然下有九二陽剛之賢與之為應以)¶
(輔翼之故/得悔亡)厥宗噬膚往何咎(伊川曰厥宗其黨也謂九/二正應也噬膚噬齧其膚)¶
(體而深入之也當睽之時非入之者深豈能合也五雖/隂柔之才二輔以陽剛之道而深入之則可以往而有)¶
<pb:KR1a0060_WYG_010-22a>¶
(慶復何過/咎之有)象曰厥宗噬膚往有慶也¶
　睽卦九四上九爻皆言睽孤而六五處其中是上下¶
　睽孤之時也所以悔亡者六五以柔中之道應于九¶
　二其交易合至于深入有厥宗噬膚之象故往有慶¶
　而何咎即彖所謂得中而應乎剛也¶
上九睽孤(伊川曰上居卦之終睽之極也陽剛居上剛/之極也在離之丄明之極也睽極則咈戾而)¶
(難合剛極則躁暴而不詳明極則過察而多疑上九雖/有六三之正應實不孤而其才性如此自睽孤也童溪)¶
(曰睽生于疑而/孤又生于睽)見豕負塗載鬼一車(伊川曰上之與三/雖為正應然居睽)¶
<pb:KR1a0060_WYG_010-22b>¶
(極无所不疑其見三如豕之汙穢而又背負泥塗見其/可惡之甚也既惡之甚則積成其罪惡如見載鬼滿一)¶
(車也鬼木无形而見載之一/車言其以无為有妄之極也)先張之弧後説之弧匪宼¶
婚媾(伊川曰先張之弧始疑惡而欲射之也疑之者妄/也妄安能常故終必復于正三實无惡故後説弧)¶
(而弗射睽極而反故與三/非復為宼讐乃婚媾也)往遇雨則吉(伊川曰隂陽交/而和暢則為雨)¶
(上于三始疑而睽睽極則不疑而合隂陽合而益和則/為雨故云往遇雨則吉往者自此以往也謂既合而益)¶
(和則/吉也)象曰遇雨之吉羣疑亡也(伊川曰雨者隂陽和也/始睽而能終和故吉也)¶
(所以能和者以羣疑盡亡也其始睽也无/所不疑故云羣疑睽極而合則疑皆亡矣)¶
　上九處睽孤之極其始疑六三也非豕而見之若負¶
<pb:KR1a0060_WYG_010-23a>¶
　塗非鬼而見之若滿車非宼而見之若宼讐无所不¶
　疑矣唯上九屬于離體居高而明能知六三之比于¶
　九二是同屬兑體者也九二中正已无可疑又知六¶
　三之比于九四卦有上下二體判然如上火下澤之¶
　不相及故上九終與六三和合有遇雨則吉之象而¶
　羣疑盡亡是以正而應者亦无終睽之理也¶
　¶
　¶
<pb:KR1a0060_WYG_010-23b>¶
　¶
　¶
　¶
　¶
　¶
　¶
　¶
　淙山讀周易卷十¶
